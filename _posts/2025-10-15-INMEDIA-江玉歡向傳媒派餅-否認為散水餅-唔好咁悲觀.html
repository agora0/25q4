---
layout: post
title: 江玉歡向傳媒派餅 否認為散水餅「唔好咁悲觀」
date: 2025-10-15 08:23:25.000000000 +00:00
link: https://www.inmediahk.net/node/%E6%94%BF%E7%B6%93/%E6%B1%9F%E7%8E%89%E6%AD%A1%E5%90%91%E5%82%B3%E5%AA%92%E6%B4%BE%E9%A4%85-%E5%90%A6%E8%AA%8D%E7%82%BA%E6%95%A3%E6%B0%B4%E9%A4%85%E3%80%8C%E5%94%94%E5%A5%BD%E5%92%81%E6%82%B2%E8%A7%80%E3%80%8D
categories: inmedia
tags: blog
author: 獨媒報導
---

<img src="https://www.inmediahk.net/files/column_images/save_2.jpg" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="#e4692b">【獨媒報導】</font>所謂萬物皆有時，不少立法會議員「栽種」多年寄望連任，卻料不到現在就是「被拔出」的時候。近日立法會瀰漫棄選消息，不同名字也被捲入討論，曾暗示不連任的選委界立法會議員江玉歡，今早在立法會請傳媒食西餅。不少記者問她是否意味「派散水餅」，江玉歡笑言「唔好咁悲觀」，主要是想感謝記者，特別是下星期是立法會最後會期，很多人會酬謝傳媒，「我請你哋食咩都唔會覺得好食」，她再三強調是「感謝餅」非「散水餅」。</p>
<p>至於她本人的去向，江玉歡表示下周三或四會公布去向，「留返22、23號，心底裏最誠懇同市民講返幾句說話」，再次感謝傳媒過去4年努力，又稱「唔需要擔心，我會同市民交代」。</p>
<p>交代的會是好消息抑或壞消息？江玉歡笑言「好難講好消息定壞消息，唔好用好同壞嚟形容」，重申留待下周一併公布：「好希望能夠同市民講多謝嘅說話。同埋覺得任何嘢都要積極，人生裏面有好多唔同崗位。」有記者問是否轉換新崗位？她笑稱「新崗位又唔好」。</p>
<p><a href="https://www.inmediahk.net/node/1108329/">已宣布不競逐連任的盧偉國</a>今午向記者派自家製的楊枝甘露糖水。</p>
<p><img src="https://live.staticflickr.com/65535/54855970291_e1fc070852_b.jpg" /></p>
<p><strong>回應70大限 梁君彥：係時間唔做，咁咪係就咁</strong></p>
<p><a href="https://www.inmediahk.net/node/1108205/">揭開「大換血」序幕的大主席梁君彥</a>，近日備受同事之間的壓力，原先23日立法會最後會期的餞別晚宴取消。他中午離開立法會會議廳時，被記者問到下屆「大換血」的情況。梁君彥表示每屆議會選舉都有「更替」，外國議會的更替「分分鐘可以變天」，認為這僅是議會選舉生態。被問到帶頭棄選會否為70歲以上的議員帶來壓力？他則指屬議員個人決定，直言：「人哋其他議員點樣諗，就係佢自己嘅決定。唔通我話有壓力唔做咩？所以呢個都係普通嘅更替。」</p>
<p><img src="https://live.staticflickr.com/65535/54856205809_0176152b1e_b.jpg" /></p>
<p>梁君彥又指不清楚有70歲大限說法，稱：「我係74歲，咁我又覺得係時間唔做，咁咪係就咁樣囉。」至於社會是否準備好年輕人接班，他則稱：「個社會都係準備畀年輕人接班㗎啦，長江後浪推前浪呢個係永恆定律嚟。」</p>
</div></div></div><div class="field field-name-taxonomy-vocabulary-20 field-type-taxonomy-term-reference field-label-above"><div class="field-label">版權:&nbsp;</div><div class="field-items"><div class="field-item even"><a href="https://www.inmediahk.net/taxonomy/term/5068">禁止衍生</a></div></div></div>
